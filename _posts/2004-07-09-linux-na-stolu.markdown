---
layout: post
title: Linux na stolu
date: '2004-07-09 14:55:08 +0200'
mt_id: 95
post_id: 95
author: jablan
---
Iako sebe smatram jednim od Linux prvoboraca na ovim prostorima (negde '96. uništio sam sve podatke na disku svog oca nespretnim rukovanjem fdisk-om; sećam se tad aktuelne distribucije minilinux koja je bila velika svega 4-5 megabajta i instalirala se na DOS particiju), brzo sam napustio eksperimentisanje shvativši ga prilično zaludnim poslom, a nisam imao vremena ni strpljenja da se uplićem u neki open-source razvoj, tada nisam imao ni dovoljno znanja za to. U godinama koje su sledile, povremeno sam dolazio u kontakt i video da je cela stvar poprilično nabujala i da je stvorena jedna pristojna alternativa Windowsu.

S druge strane, ma koliko lično ne voleo Majkrosoft i smatrao da su se već nafatirali para više nego što (im) je potrebno, imam veliku odbojnost prema korišćenju nelegalnog softvera. Zato se pri izboru nekog utility-ja uvek odlučujem za besplatan (videti [7-Zip](http://www.7-zip.org/), [PSPad](http://www.pspad.com/), [Trillian](http://www.trillian.cc/downloads/)), čak i po cenu određenog dela funkcionalnosti i komfora.

S treće strane, pak, stvorio se uslov da imam potpuno svoj računar kod kuće, jedan antički AMD@450MHz raspoloživ za traženje najbolje kombinacije softvera i namenjen pre svega internetu, muzici i eventualno nekom skriptovanju. Dakle, za Linux se stvorio pravi trenutak.

Hteo sam prvo da isprobam celu stvar, pa sam skinuo i narezao [Knoppix](http://www.knoppix.org/) CD (za neupućene, "živa", butabilna Linux CD distribucija, ne dira hard disk, a sadrži najpopularniji Linux softver, od MP3 plejera do ofis aplikacija). Jednostavno nemam dovoljno reči hvale za ovaj proizvod. Pored sjajnih performansi i dobrog izbora softvera, ono što najviše oduševljava kod ovog proizvoda je jako dobro prepoznavanje i podrška raznoraznog hardvera. Pri prvom boot-u jednostavno sam podigao brauzer i počeo da surfujem. Sve redom, od grafičke, muzičke i mrežne karte do USB-drajva, Knoppix je prepoznao bez problema.

Knoppix je bazično Live-CD distribucija, dakle nije namenjena instalaciji na hard-disk (mada postoji ta opcija), te sam se stoga potrudio da pronađem neku "normalnu" distribuciju, pa je izbor pao na nemački [SuSE 9.1](http://www.suse.com/us/private/products/suse_linux/). Iako je instalacija SuSE-a prošla bez problema (svodi se na par klikova i izbor paketa za instalaciju), pojavili su se problemi: na mojoj ionako posporoj mašini, KDE se užasno vukao, sve je bilo primetno sporije od Knoppix-a dignutog sa CD-a! Probao sam malo da ubrzam stvari isključujući pojedine servise ali sve što sam uspeo je da mi sistem više ne prepoznaje ubačeni USB fleš drajv.

Odlučio sam da vratim Knoppix (koji je inače baziran na [Debian](http://www.debian.org/) distribuciji i praktično joj je vrlo sličan), pa sam ga uz pomoć priloženog skripta iskopirao na hard, digao [LILO](http://encyclopedia.thefreedictionary.com/dict.asp?Word=lilo) i sad sve radi kao podmazano.

Generalno, utisci su sledeći: iako je Linux ipak iza Windowsa i po brzini, i po komforu i jedinstvu i uniformnosti aplikacija, ipak predstavlja vrlo funkcionalnu celinu, pretpostavljam da bih sa dodatnih par stotina megaherca dobio sličnu komociju kao u ekvivalentnom Windows sistemu. Zasad sve lepo radi, [OpenOffice](http://www.openoffice.org/) čita i piše MS Office dokumente, rade svi internet servisi, [web](http://www.mozilla.org/products/firefox/), [mail](http://kmail.kde.org/), [icq, msn messenger](http://kopete.kde.org/), dakle otprilike sve što čoveku svakodnevno treba. Zasad Linux ostaje na stolu.

