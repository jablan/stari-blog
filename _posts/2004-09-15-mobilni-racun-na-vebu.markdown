---
layout: post
title: Mobilni račun na vebu
date: '2004-09-15 16:27:39 +0200'
mt_id: 104
post_id: 104
author: jablan
---
Danas me Telekom "obradovao" SMS-om sa porukom da odsad mogu pogledati svoj račun na njihovom [sajtu](http://www.mts064.telekom.yu/racun/). Pošto koristim jedan od njihovih " [BEL](http://www.mts064.telekom.yu/postpaid_bel_profili.php)" paketa, koji podrazumeva određene kvote za pozive unutar i van mreže i SMS poruke, razumljivo je da bi mi provera računa na vebu prilično koristila u smislu da mogu da vidim koliko mi vremena razgovora preostaje za uplaćenu pretplatu.

Nažalost, poseta dotičnom sajtu donosi razočaranje za razočaranjem. Pre svega, odziv je užasno spor (imao sam utisak da hostuju aplikaciju na nekom od novijih mobilnih aparata). Ja razumem da imaju dva miliona korisnika i da je sajt prilično opterećen, ali za sve to postoje rešenja, pogotovu imajući u vidu resurse (što ljudske, što finansijske) kojima takva firma raspolaže.

Nakon toga, zahteva se da korisnik ukuca broj telefona i šifru, koja se dobije tako što se pošalje SMS na njihov broj. Dobio sam poruku sa šifrom, ali je usledilo razočaranje: šifra traje samo pola sata, posle pola sata mora se utrošiti još jedna SMS poruka da bi se proverilo stanje. Neko bi rekao - krađa. Ja 'ajde neću reći ništa, to dođe kao da se provera računa naplaćuje, što je u principu fer. (Nije fer što se to pravda "sigurnosnim razlozima". Ako nije u pitanju ubiranje kajmaka, zašto taj SMS ne bi bio besplatan?)

Najveće razočaranje usledilo je, naravno, na kraju: posle oko minut čekanja da se učita stranica sa tabelom poziva, "obradovao" me kombo kojim se bira mesec za koji se traži izveštaj. Naime, u kombou ne postoji tekući mesec! Mogu gledati samo račune za protekle mesece, koje sam, uzgred budi rečeno, već platio.

Ni traga informaciji koja me jedina i zanima: _koliko minuta razgovora još imam u kvoti koju uplaćujem_? Što bi rekao naš narod: sav trud - uzalud, džaba im veb, džaba im aplikacija i eksportovanje u CSV (Nisam pomenuo da ima i to? Naravno kad ničemu ne služi). Sve u svemu, ako ste se obradovali, džabe ste se obradovali.

