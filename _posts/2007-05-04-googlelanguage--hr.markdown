---
layout: post
title: google_language = "hr";
date: '2007-05-04 14:43:57 +0200'
mt_id: 204
post_id: 204
author: mileusna
---
Ova linija JavaScript koda unela je pravu malu revoluciju na blogovima i sajtovima u Srbiji. Naime, uz pomoć ove direktive "pomažete" Google AdSense servisu da vaše stranice gleda kao da su pisane na hrvatskom jeziku i samim tim Google AdSense oglasni prostor popunjava odgovarajućim oglasima.

Nakon što sam [sasvim slučajno](http://www.dinke.net/blog/2007/03/27/pismo-od-google-a/sr/#comments) pre nekih mesec dana i ja saznao za ovu direktivu, probao sam kako AdSense funkcioniše na Naslovima. Nakon dodavanja ove linije koda Google AdSense prostor za reklame više nikada nije bio prazan, a oglasa je bilo svakakvih, preko hrvatskih, srpskih, pa sve do engleskih ili nekih totalno desetih. Zarada je bila iznenađujuće dobra. S obzirom da oglasi nisu preterano relevantni u odnosu na sadržaj, pa čak i na geografsku lokaciju većine posetilaca, velika poseta uslovila je da se od klikova može čak zaraditi i jedna prosečna plata u Srbiji. Uz malo eksperimentisanja sa pozicijom reklama i bojama, verovatno je da bi se efekat mogao i poboljšati. Ali naravno, prava stvar bi bila kada bi postojalo više oglašavača iz Srbije.

Nakon test perioda od par nedelja ipak sam odlučio da sklonim Google AdSense sa Naslova i sačekam malo (2-3 godine;) da Google zvanično podrži i srpski jezik. Nekako mi se taj veliki broj nerelvantnih oglasa nikako nije vizuelno dopadao, a isto tako, diskutabilno je da li je cela priča "legalna" gledno iz ugla Googla i njegovih oglašavača koji ciljaju sajtove na hrvatskom jeziku.

Sve veći broj sajtova u Srbiji koji koriste Google AdSense (_čak i [Glas Javnosti](http://www.glas-javnosti.co.yu) i [Kurir](http://www.kurir-info.co.yu)_) će možda usloviti i veće interesovanje oglašavača što će možda malo i ubrzati stvari u Googlu. S obzirom na sličnosti hrvatskog i srpskog jezika, to više zavisi od "političke odluke" Googla i samog tržišta nego li od nekog tehničkog problema. Možda i oni čekaju formiranje nove vlade... ;) Uostalom, AdWords je već preveden na srpski, Google AdSense for search sasvim lepo radi na ćirilici ako navedete _google\_language = "sr";_ mada i to nije zvanično podržano, tako da se nadam da će nas Google u skorije vreme prijatno iznenaditi. Uostalom, nismo jedini koji su se načekali, grčki i rumunski jezik su [tek nedavno](http://adsense.blogspot.com/2007/04/am-sosit.html) zvanično podržani od strane Google AdSense servisa.

**Update:** Samo par dana nakon objavljivanja ovog mog posta, stiže i vest da je Google zaposlio [regionalnog konsultanta za Srbiju, Milenu Đuričić](http://www.b92.net/tehnopolis/internet.php?nav_id=245332).

