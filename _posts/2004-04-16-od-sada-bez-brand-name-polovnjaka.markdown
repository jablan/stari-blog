---
layout: post
title: Od sada bez brand-name polovnjaka
date: '2004-04-16 10:16:38 +0200'
mt_id: 87
post_id: 87
author: jablan
---
Nova srpska Vlada, u svojoj seriji kontradiktornih (i ne baš bistrih) poteza ne zaobilazi ni IT oblast. Ministarstvo za nauku i ekologiju [zabranjuje](http://www.srbija.sr.gov.yu/vesti/2004-04/13/345254.html) uvoz polovne tehničke robe, među kojima su i računari. Po običaju besmisleno, obrazloženje se svodi na to da nemamo kapacitete za odlaganje i recikliranje otpada u koji se ova roba brzo (!) pretvara.

Ministarstvo za nauku (nauku, ah ironije!) očigledno nije svesno koliko je mladih žitelja Srbije računarski opismenjeno korišćenjem polovnih računara i koliko je lakše opremiti firmu polovnim nego novim računarima (a znamo kakvo je stanje privrede i koliko su svima puna usta _ulaganja u mala i srednja preduzeća_).

Možda ima opravdanja povećati carinske dažbine, poreze ili šta već, možda ima opravdanja zaštititi domaću proizvodnju, ali otkad mi to proizvodimo računare? Bitno je da je potpredsednik propale niške elektronske industrije [zadovoljan](http://www.glas-javnosti.co.yu/danas/srpski/E04041503.shtml). Štaviše, odavno on upozorava "_na ogromnu opasnost koja preti građanima od uvoza polovne robe_". Komentar ostavljam vama.

Pogledajte i [komentare na B92](http://www.b92.net/news/comments2.php?my_categories_class=%27Vesti%27&nav_category=&nav_id=138174).

