---
layout: post
title: "Što je džabe..."
date: '2007-07-02 21:28:46 +0200'
mt_id: 216
post_id: 216
author: jablan
---
Iako na njemu imam oko 250 slika, Flickr više skoro uopšte ne posećujem, pre svega zato što, kao ne-pretplatnik, imam pristup samo poslednjih 200 od njih. Taj servis mi nije bio dovoljno bitan da bih poćeo da plaćam članarinu, a sa druge strane imam Guglov servis Picasaweb koji nudi neograničen broj slika a kvotu na prostor na disku, što mi mnogo više odgovara.

Međutim, pre par dana stiže mi poruka od Yahoo-a (koji je sad vlasnik Flickra) da zatvaraju svoj stari sistem [Yahoo Photos](http://en.wikipedia.org/wiki/Yahoo!_Photos) i da mi nude da moje slike koje su tamo prebace umesto mene na neki od drugih servisa za fotografije, među kojima sam prepoznao jedino Flickr. Iako nisam uopšte imao pojma o kojim se to mojim slikama na YP radi (boga pitaj pre koliko sam godina i koristio taj servis), čekirao sam Flickr, izabrao svoj nalog tamo i transfer slika je krenuo.

Posle par minuta dobio sam potvrdni mejl da je prenos gotov. Odem na Flickr i vidim samo jednu sliku (koju uzgred odmah obrišem pošto je apsolutno nebitna). Ali lepo iznenađenje me je čekalo na Flickr-u jer sam zajedno sa ovim prebacivanjem dobio [gratis 3 meseca pro nalog](http://tech-buzz.net/2007/06/20/free-flickr-pro-account-for-yahoo-photos-users/). Nema šta, lepo od njih: dobio sam priliku da vidim svojih 50 slika koje su do skoro bile van kvote.

Pošto me i dalje ne interesuje da im plaćam pretplatu da bih video sve svoje slike, razmišljam da iskoristim ta 3 meseca pametno i sve svoje slike sa Flickr-a migriram na svoj nalog na Picasi. Malo sam guglao i čini mi se da automatski način za to ne postoji. Sa druge strane, čini se da oba sistema imaju razvijene API-je, pa (barem teoretski) ne bi bilo teško napisati malo parče koda koje koristeći oba API-ja prebacuje fotografije tamo-ovamo.

S obzirom da nemam puno slobodnog vremena, ne znam da li ću ni kada napisati ovo, ali ako ima neko zainteresovan od mlađih programera bez radnog iskustva koji bi voleo da napiše nešto korisno, ponudio bih mu savete i pomoć u vidu code review-a za pisanje ovog programčeta. Drugim rečima, nudim vođenje jednog minijaturnog tima kroz minijaturni softverski projekat. Omladinci, gde ste? ;)

