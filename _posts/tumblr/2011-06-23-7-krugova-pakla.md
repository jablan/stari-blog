---
layout: post
title: 7 krugova pakla
date: '2011-06-23T15:35:23+02:00'
tags:
- rant
- Srbija
- IT
tumblr_url: http://jablan.radioni.ca/post/6825603357/7-krugova-pakla
---
### (ili “7 razloga za pravdanje krađe para od poreskih obveznika preplaćivanjem državnih sajtova”)

Nakon reakcija iz branše na po ko zna koji preplaćen državni sajt, palo mi je na pamet da sistematizujem i klasifikujem sve vrste griža savesti koje se javljaju, kao i načine za njihovo suzbijanje.

Da počnemo od najbanalnijih, ali i najtežih za suzbijanje…

### 7. Primate platu od države

Ovo je lagano. Ne sečete granu na kojoj sedite. Daleko bilo da podignete svoj glas i otvoreno kažete šefu da to ne košta toliko i da nije u redu što je nabacio posao svom kumašinu nego da je trebalo da se raspiše tender. Ne samo da biste ostali vi bez posla, nego i vaša žena i pašenog, koje ste ugurali na državne jasle preko poznanstva.

### 6. Dobili ste posao od države

Jasno - ne grizeš ruku koja te hrani. Konkurencija je gadna, vi ste naprimali kadar, ima tu i nešto slabijih programera, treba vremena (i para) dok se uhodaju, iznajmili ste fensi kancelarije, treba to pokrpiti. Pa nećete valjda u starkama raditi posao za Vlast?!

### 5. Niste dobili još nijedan posao od države, ali radite na tome

Pratite tendere, ortačite se sa perspektivnim partijskim kadrovima, pravite “socijalnu infrastrukturu” za buduće poslove. Ovaj posao su maznuli drugi, ali sledeći je vaš, kad ministarstvo gde radi vaš budući kum dođe na red. Ne želite da se sutradan postavi pitanje da li ste naplatili previše. I ako se postavi, pokazaćete prstom na svoju računicu od prošle godine gde ste matematički precizno dokazali da ni prethodnih N sajtova nikako nije preplaćeno.

### 4. Radite za strance i to dobro naplaćujete

Kada ste prethodni put stranom partneru lupili cifru triput veću nego što mislite da vaš rad zaista vredi, jako ste se iznenadili kad je pristao. Ali, kontate, tamo stručnjaci skupi, vi kvalitetni i pouzdani, nema razloga da vas grize savest. Lako ste se navikli na “zapadnu platu” u Srbiji. Ali pomalo vam je glupo kad vidite da se ovde ljudi prodaju za sitne pare, samo obaraju cenu u branši. Ko vam garantuje da sutra vaš strani partner neće uzeti baš nekog od njih za duplo manje nego što mu vi fakturišete. Zato neka, 50k€ i nije neka cifra za švajsovani Džumla templejt, kad malo bolje razmislite.

### 3. Radili biste, al n’ umete

Nikako vam nije jasno kako vaš ortak sastavi sajt za nedelju dana. Vi malo natucate Fotošop, nešto uspete u Drimviveru da nakrpite, PHP razumete kad je lepo napisan. Ej, nije to laka stvar napraviti sajt. Ljudi uče to programiranje po 10 godina, te fakulteti, te sertifikati… Treba imati rispekt za taj uložen rad (i novac). Te uložene pare i to uloženo vreme moraju se u jednom trenutku isplatiti… Džaba se vi danas mučite da učite, jedno po jedno, ako sutra to neko neće znati da ceni i plati.

### 2. Nekako želite da nosite kravatu

Stalo vam je da ortacima iz srednje koji su vas stalno zajebavali pokažete da ste postali neko i nešto. Hoćete da vas cene, da vas cice gledaju sa poštovanjem, da možete da smuvate i neku “pravu ribu” a ne samo bubuljičave wannabe sponzoruše i debele metalke. Da skinete najzad te starke, godine prolaze, nema više zezanja, dosta furanja nerd-imidža, treba se skinuti matorima s gajbe, kupiti neki pristojan auto. A šta je 50k€, potroši se začas. A cilj opravdava sredstvo.

### 1. Jednostavno ste konformista

Većina sa Tvitera tako misli a vi ne želite da se konfrontirate. :)

