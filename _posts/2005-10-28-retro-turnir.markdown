---
layout: post
title: Retro turnir
date: '2005-10-28 14:15:11 +0200'
mt_id: 142
post_id: 142
author: jablan
---
Stariji posetioci Radionice se sigurno sećaju prvih kućnih računara - Komodora i [Spektruma](http://en.wikipedia.org/wiki/Zx_spectrum), i ja sam prve IT korake (ne bi se to baš moglo nazvati koracima, pre je ličilo na nekakvo bauljanje) napravio na jednom od gorenavedenih - čuvenom Sinklerovom Spektrumu.

Pre nekog vremena, na Elitsekjuritiju je bila zanimljiva tema ["Commodore vs. Spectrum"](http://www.elitesecurity.org/tema/72264) u kojoj sam i ja nešto pomenuo i svrstao se u jedan od tabora; zahvaljujući tome dobio sam na mejl jedan izuzetno uljudan poziv na zanimljiv turnir, koji vam ovom prilikom prenosim.

Naime, reč je o turniru u igranju Spekijevih najslavnijih igara: u toku je izbor za deset igara po kategorijama, a nakon završetka izbora, i takmičenje u igranju tih deset odabranih igara. Da biste učestvovali u ovakvom turniru, nije neophodno da izlazite iz svog doma. Moderni emulatori imaju mogućnost "snimanja" korisnikovih akcija, te se cela sesija snima u fajl i šalje na konkurs: na ovaj način je moguće i "odgledati" kako je neko drugi odigrao. Učešće je, uzgred, besplatno.

Dakle, ako ste bivši spektrumovac, imate nešto slobodnog vremena i sklonost ka nostalgiji, posetite ovu [lokaciju](http://www.zxspectrum.homeactionreplay.org/tour/tindex.php) i, ako ništa drugo, pogledajte [predloge](http://www.zxspectrum.homeactionreplay.org/tour/vote-p.php) igara, skrinšotovi će vam zasigurno izmamiti poneki setan osmeh. ;)

