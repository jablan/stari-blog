---
layout: post
title: Gmail - prvi utisak
date: '2004-09-07 16:42:42 +0200'
mt_id: 102
post_id: 102
author: jablan
---
 [![Gmail]({{ site_url }}/images/gmail.jpg)](http://www.radionica.co.yu/images/uploads/gmail.png)

Zahvaljujući nekim dobrim dušama, dobio sam "ulaznicu" za [Gmail](http://www.gmail.com), o kome je moj kolega mileusna već [pisao](http://www.radionica.co.yu/index.php?id=P83). Za neupućene, Google još nije omogućio da jednostavno dođete i prijavite se za nalog, već je potrebno da vam neko od postojećih članova pošalje "pozivnicu". Nakon što dobijete pozivnicu i otvorite sebi nalog, sada vi dobijate mogućnost da pozovete određeni broj svojih prijatelja. Na ovaj način, Google može da kontroliše priliv novih članova, i (verovatno) ispita kako se sistem ponaša kako broj korisnika raste, posebno imajući u vidu ogromnu kvotu (ceo 1 gigabajt) koju nude za čuvanje mejlova.

činjenica da sam relativno brzo nakon otvaranja dobio pozivnicu dozvolila mi je da izaberem username (pogađate koji je). ;)

E sad, malo o samom sistemu. Korisnički interfejs je prilično jednostavan, reklama naravno ima, ali su za razliku od Yahoo-ovih, prilično diskretne i po pitanju nametljivosti i po pitanju gabarita (standardne Google-ove "targeted ads"). Pretpostavljam da se reklame biraju na osnovu sadržaja mejlova koje držite na sistemu. Takođe pretpostavljam da logika kojom se diče "nikada ne morate da obrišete nijednu mejl poruku", ustvari služi tome da oni imaju što bolju bazu za "nišanjenje" reklamama.

Interesantno je da je odziv sistema jako brz: ima se utisak da se aplikacija nalazi u LAN-u. Uzrok ovome možete videti kad pogledate sors stranica koje Gmail šalje: sve je rađeno u JavaScriptu, skripte se keširaju a sistem praktično prenosi samo "suvu informaciju", to jest promenljive podatke.

Brisanje poruka jeste moguće, ali se defavorizuje, jer je praktično sakriveno u kombou sa dodatnim opcijama: ono što se nudi kao alternativa brisanju je taster "Archive" koji selektovane poruke prenosi u arhivu (folder All Mail), to jest sav mejl, bilo da je primljen ili poslan, treba da se "sliva" u ovaj folder. Iako se Gmail diči pretraživanjem poruka, nije mi baš jasno kako planiraju da se korisnici snalaze u ovom brdu poruka, pogotovu što ne postoji nikakvo sortiranje istih sem onog default-nog, po vremenu prispeća. Očigledno ćemo morati da se naviknemo da sve radimo iz polja za pretragu.

Zanimljiv novi feature je i automatski adresar, tj. pri pisanju nove poruke, kad otkucate prvih par karaktera u polju za primaoca, biće vam ponuđeni svi oni koji odgovaraju početnom stringu, a sa kojima ste imali bilo kakvu korespondenciju, bez potrebe da ih prethodno ručno ubacujete u adresar. Stvarno sjajna stvar, provalili ljudi da većinu nas mrzi da se patimo održavanjem adresara.

Još jedna novina je i "čatovski" pristup razmeni mejlova, ako sa nekim imate nekoliko vezanih mejlova i odgovora, sve će to biti lepo prikazano u vidu dijaloga. Nije uvek primenljivo ali ume da bude.

Sve u svemu, ne preterano revolucionaran sistem (kako su ga najavljivali) ali zaista jednostavniji i brži za korišćenje od Yahoo-a i Hotmail-a. Treba videti kako će se u budućnosti odvijati nastavak webmail trke.

