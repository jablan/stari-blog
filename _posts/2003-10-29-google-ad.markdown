---
layout: post
title: Google A.D.
date: '2003-10-29 11:51:17 +0100'
mt_id: 36
post_id: 36
author: mileusna
---
Široj javnosti obično nije poznato da je Google privatna kompanija, ali kako sada stvari stoje, sve je izvesnije da će već od marta Google postati akcionarsko društvo. Analitičari veruju da je zbog stalnog rasta kompanije i broja zaposlenih do ovoga moralo doći kad tad. Ljudi iz Googla su do nedavno tvrdili da nemaju nikakve ozbiljnije planove po tom pitanju, a Sergej Brin, jedan od osnivača Googla, ostaće upamćen po izjavi od marta da je isuviše lenj da se zamajava sa silnom papirologijom pri preregistraciji preduzeća.

I čim su bankari i brokeri počeli da trljaju ruke, stigla je vest da Google planira da svoje akcije inicijelno ponudi na online aukciji direktno investitorima i na taj način zaobiđe poslovne banke i ustaljenu proceduru prilikom javne ponude akcija. Svi se slažu u oceni da bi ovakav vid prodaje uveliko smanjio troškove koji nastaju usled plaćanja taksi bankama i finansijskim organizacijama, ali su mišeljenja podeljena. Dok jedni smatraju da bi sprovođenje Googlove ideje u delo moglo značiti pravu malu revoluciju, drugi veruju da bi javna aukcija dovela do prenapumpanih početnih cena akcija, naročito ako se ima u vidu popularnost koju Google trenutno ima.

Procenjuje se da će ukupna vrednost komapnije nakon izlaska akcija na tržište iznositi oko $15-25 milijardi dolara.

I par linkova na ovu temu: [CNN Money](http://money.cnn.com/2003/10/28/commentary/bottomline/lashinsky/), [CommentWire](http://www.commentwire.com/commwire_story.asp?commentwire_ID=4959)

