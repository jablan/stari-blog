---
layout: post
title: Nije sve tako "šareno"
date: '2003-11-25 09:57:06 +0100'
mt_id: 47
post_id: 47
author: mileusna
---
Google je kompanija kojoj retko ko osim isfrustrirane konkurencije pripisuje negativne epitete. Kvalitet pretrage, "opušteni" interfejs, sve doprinosi tome da se web surferi na Google-u osećaju kao kod svoje kuće. No činjenice govore da je Google trenutno apsolutni monopolista na polju pretraživanja, pa i pored toga što kompanija tvrdi da će uvek biti verna svojim posetiocima i njihovoj privatnosti kao i slobodnoj konkurenciji, mnogi sa oprezom prate svaki novi potez "monopoliste" naročito od kad je Google lagano počeo da širi lepezu svojih usluga van pretraživanja.

Jedan od prvenaca u borbi protiv Google-a jeste sajt [http://www.google-watch.org/](http://www.google-watch.org/) gde se navodi mnoštvo sitnih i krupnih razloga zašto je Google "tempirana bomba" što se tiče privatnosti i ostalih pitanja. Između ostalog, na udaru je i Google Toolbar koji u svojoj "Advanced verziji" koja uključuje i PageRank pokazatelj, beleži sve posete sajtovima koje ostvarujete iz svog Internet Explorera.

Nedavno objavljeni članak na [boston.com](http://www.boston.com/business/technology/articles/2003/11/24/as_google_grows_critics_emerge/) takođe opisuje probleme koji se pojavljuju sa daljim rastom Google-a i uvođenjem novih servisa, a uz bojazan da će se sa nastupajućim prelaskom u deoničarsko društvo stvari dodatno pogoršati, jer će Google prema svojim akcionarima imati dodatnu obavezu da juri profit.

Umesto zaključka, navedimo i poređenje iz pomenutog članka, gde se autor priseća kako je i Microsoft svojevremeno bio proglašen za heroja računarske revolucije koji je nadmudrio veliki IBM i Apple, a danas svi znamo kakva reputacija prati ovog giganta. Uz onu narodnu "svakog čuda, tri dana..." prisetimo se i AltaViste koja je pre samo par godina bila suvereni vladar pretraživanja dok na scenu nije nastupio Google.

