---
layout: post
title: Domain kiting u praksi
date: '2007-08-21 16:26:56 +0200'
mt_id: 223
post_id: 223
author: mileusna
---
Pre nekih godinu dana naleteo sam na [članak](http://www.bobparsons.com/adddropscheme.html) o tzv. domain kitingu, ili ti [domain tastingu](http://en.wikipedia.org/wiki/Domain_tasting), na blogu [Boba Parsonsa](http://www.bobparsons.com), osnivača kompanije [GoDaddy](http://www.godaddy.com).

Ukratko, radi se o zloupotrebi mogućnosti koju neki registri Internet domena nude, grejs period u trajanju od pet dana u toku kojeg kupac domena može da se predomisli i dobije svoje pare natrag, dok se kupljeni domen briše iz registra. Šema zloupotrebe je relativno jednostavna:

- Firma ulaže veliki depozit kod Internet registra koji joj dozvoljava da kupi veliki broj domena. S obzirom da je u pitanju veliki i unosan biznis, radi se o stotinama hiljada dolara.
- Kupuju ogroman broj slobodnih domena i na njih postavaljuju čuvene stranice sa oglasima koje im donose profit od klikova
- Pre nego istekne grejs period od 5 dana, firma inicira "money back guarantee" i domen se briše iz registra a novac im se vraća na depozit.
- Makar da je u tih 5 dana na tom sajtu iniciran barem jedan klik koji je zaradio $0.10, to je čist profit jer je cena kupovine tog domena, za tih 5 dana, $0.
- Ukoliko slučajno ubodu i kupe neki domen koji prema godišnjoj projekciji baziranoj na tih pet dana može da otplati cenu kupljenog domena i pri tom još i dodatno zaradi, domen zadržavaju u svom vlasništvu, tj. ne brišu ga.
- I onda tako opet u krug... kupuju se novi domeni, ili isti ti, brišu se, itd. itd.

Prema [informacijama](http://www.bobparsons.com/MayKiting.html) kompanije [GoDaddy](http://www.godaddy.com), koja se inače ograđuje od ovog načina poslovanja i preko koje nije moguće uraditi istu šemu, u maju 2006. godine registrovano je ukupno 35 miliona domena, od čega je samo 3 miliona stvarno i plaćeno, tj. 32 miliona registrovanih domena bilo je deo zloupotrebe grejs perioda.

Pre neki dan, kontaktirao me je [Petar](http://www.petarmaric.com/), koji se posle [jablanove inicijative](http://blog.radioni.ca/comments.php?id=216_0_1_6_C) izgleda ozbiljno prihvatio posla na izradi softvera za prenos slika sa jednog foto šering servisa na drugi. Neko mu je ispred nosa registrovao .com domen koji je planirao za svoj servis pa me je pitao o mom mišljenju da li da registruje .net ili da traži drugo ime. S obzirom da je na sajt postavljena čuvena "parking" strana sa oglasima, pogledao sam whois za domen i inicirao par Google pretraga za kompaniju kupca i registar preko koga je domen kupljen. Većina pronađenih [blogova](http://pocketseo.com/domains/7) gde su se pominjale te dve kompanije imala je negativnu konotaciju i ispostavilo se da se upravo radi o klasičnom primeru "domain kitinga". Petru sam rekao da sačeka par dana i vidi da li će se domen osloboditi, što se na kraju i dogodilo pa je Petar postao ponosni vlasnik željenog .com domena.

No, kako kiting kompanije odlučuju koje domene da kupe? Neki put možda nasumično, ali previše ljudi je iskusilo to da im je slobodan domen kupljen ispred nosa, čak i oni čiji naziv ne potiče sa engleskog govornog područja, tako da se po svemu sudeći kiting kompanije služe i spyware softverom koji prati vašu potragu za slobodnim domenima na sajtovima internet registara. Takođe, moguće je i da browser ekstenzije koje ste regularno instalirali u pozadini rade i nešto što vi ne znate. Kao autor jedne [relativno popularne](https://addons.mozilla.org/en-US/firefox/addon/534) ekstenzije, dobijao sam dosta ponuda od firmi koje su zainteresovane da kupe anonimne statističke podatke o posetama sajtova od autora ekstenzija. Veoma je lako skupiti i podatke koji se mogu iskoristiti i u namenu kitinga. Npr. kada vaš brwser navedete na nepostojeću adresu, ekstenzija to može zabeležiti i kasnije taj podatak proslediti kiting kompaniji. Idealno za njih, dobijaju adresu domena koji nije registrovan a koji je uz to neko još i "posetio", iako ne postoji.

Umesto zaključka:

- Očistite svoj računar od spywarea i proverite browser ekstenzije koje koristite.
- Kada pronađete dobar slobodan domene, kupite ga što pre. I to ne samo zbog kitinga, može se lako desiti da je neko u svetu došao na istu ideju za ime domena kao i vi.
- Ako vam neka kompanija registruje domen ispred nosa, proverite whois i vidite šta na Googlu možete pronaći o njima
- U svakom slučaju sačekajte pet dana i vidite da li će domen biti otkazan. Ne posećujte sajt u tom periodu i svakako ne klikćite na reklame na vašem nesuđenom sajtu
- Ako se domen oslobodi, kupite ga što pre
- Možda je najbolje da slobodne domene tražite sa whois komandom preko nekog remote servera :) 
