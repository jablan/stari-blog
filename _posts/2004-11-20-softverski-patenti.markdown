---
layout: post
title: Softverski patenti
date: '2004-11-20 20:30:11 +0100'
mt_id: 112
post_id: 112
author: mileusna
---
Nekoliko kompanija koje se mahom bave razvojem open source proizvoda, između ostalih [Red hat](http://redhat.com) i [MySql](http://mysql.com), nedavno je pokrenulo kampanju protiv usvajanja zakona o softverskim patentima u Evropskoj Uniji. Na sajtu [nosoftwarepatents.com](http://nosoftwarepatents.com) prezentovano je njihovo viđenje zbog čega patentiranje može biti kontraproduktivno u softverskoj industriji. Verovatno poučeni iskustvima iz Amerike manje kompanije nastoje da spreče donošenje odgovarajućih direktiva u EU. Iznosi se mišljenje da su patenti oružije velikih i monopolističkih firmi naspram manjih i slabijih, kao i da u velikoj meri smanjuju inventivnost u razvoju novih softverskih rešenja.

Ilustrativno, prikazan je i [primer](http://webshop.ffii.org/) na prvi pogled sasvim normalne veb stranice, koja međutim koristi celih 20 "patenata", odnosno trivijalnih stvari koje se neko setio da patantira pre svih. Nesumnjivo da ovakvi primeri potkrepljuju one koji su protiv uvođenja ove zakonske direktive, mada pretpostavljam da se u mnogim slučajevima patentiranje određenih rešenja ipak pokaže kao korisno. Uzgred budi rečeno, donošenje pomenute EU direktive je trenutno [odloženo](http://europa.eu.int/ida/en/document/3378/194), možda će uslediti i poneka revizija, ali ne treba sumnjati da će neki dokument na račun softverskih patenata biti izglasan do kraja ove ili početkom sledeće godine.

Kada već pričano o pravnoj zaštiti, pomenimo i drugi, popularniji način zaštite, zaštitu autorskih prava iliti "Copyright". Sajt sa deskriptivnim nazivom [whatiscopyright.org](http://www.whatiscopyright.org) na jednostavan način objašnjava šta se zapravo krije iza reči kopirajt i kakve pravne lekove možete iskoristiti ukoliko neko povredi vaša autorska prava. Srbija i Crna Gora jeste potpisnik [Bernske konvencije](http://www.wipo.int/treaties/en/documents/pdf/e-berne.pdf), pa bi sve što pročitate ovde trebalo da važi i za građane i firme u SCG koji svoje proizvode zaštite kopirajtom.

