---
layout: post
title: Google deskbar
date: '2003-11-11 09:12:30 +0100'
mt_id: 44
post_id: 44
author: mileusna
---
I dok na jednoj strani razgovaraju o mogućoj kratkoročnoj ili dugoročnoj saradnji, sa druge strane Google i MSN se lagano pripremaju za veliku borbu na tržištu pretraživača koja nam predstoji sledeće godine.

Poznato je da MS timovi rade na razvoju sopstvenog [pretraživača](http://search.msn.com/MSNBOT.htm) koji bi svetlost dana trebalo da ugleda u 2004. godini (MSN trenutno koristi rezultate Inktomi pretraživača koji je u vlasništvu Yahoo). Iako svi veruju da je Google i dalje nedodirljiv, svi strahuju da će MS uraditi ono u čemu se već pokazao uspešnim u prethodnim godinama, a to je da će se pretraga putem MS pretraživača na ovaj ili onaj način snažno integrisati u dolazeću verziju Windowsa pod radnim nazivom Longhorn, te će korisnici Windowsa hteli oni to ili ne, često koristiti MS pretraživač.

Takav scenario očigledno očekuje i sam Google koji je nedavno izbacio svoj [Search Deskbar](http://toolbar.google.com/deskbar/), dodatak koji se instalira na vašem taskbaru i omogućava Google pretraživanje bez obzira na to koji browser koristite i u kom programu se trenutno nalazite. Google verovatno želi da ponudi alate kojima će moći da parira MS integrisanim rešenjima ako se predpostavke u vezi novog Windowsa i MSN pretraživača obistine.

Treba napomenuti da Google ovog puta nije izmislio nista revolucionarno, jer već godinu dana postoji [Dave's Quick Search Deskbar](http://www.dqsd.net/) koji omogućava pretraživanje raznih pretraživača iz vašeg taskbara. Dave's Deskbar je Open Source, tako da se i pretraživač HotBot odlučio da svoj [HotBot Deskbar](http://www.hotbot.com/tools/) razvije na bazi ovog Open Source rešenja. Iako slični po funkcionalnosti, ova dva alata ni zajedno nisu izazvala toliku pažnju [medija](http://www.silicon.com/networks/webwatch/0,39024667,39116811,00.htm) kao Google deskbar, što dovoljno govori o Google-maniji koja vlada u svetu a i [kod nas](http://www.mikro.co.yu/mkvesti/prikaz.php3?broj=5097).

