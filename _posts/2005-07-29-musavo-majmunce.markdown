---
layout: post
title: Musavo majmunče
date: '2005-07-29 10:22:44 +0200'
mt_id: 136
post_id: 136
author: jablan
---
Kad smo već kod priče o brauzerima, da se nadovežem malo... Ne znam tačno koliko daleko je IE tim išao u krađi funkcionalnosti od Firefox-a i Opere, ali ono što je sigurno je da kraj razvoja i uvođenja novih funkcionalnosti u surfovanje Internetom još nije na pomolu.

Mene u poslednje vreme fascinira jedna nova "fora" kojoj predviđam svetlu budućnost: mogućnost brauzera da menja stranicu koju prikazuje. Za Firefox postoji već gomila ekstenzija koja na ovaj ili onaj način drugačije prikazuje stranice koje gledate... Počev od jednostavnog blokiranja reklama, drugačije organizacije podataka na strani pa do izmene nekih delova dizajna... Ja redovno koristim ekstenziju [Foxtrick](http://foxtrick.px.cz/) koja umnogome olakšava igranje online igrice [Hattrick](http://www.hattrick.org) (nisam vam pominjao Hattrick?), prikazujući neke dodatne statistike, dodajući linkove na eksterne sajtove itd.

Za razliku od ekstenzija koje proširuju i preuređuju samo određene sajtove za koje su pisane, razvijena je i jedna ekstenzija koja praktično omogućava da sami pišete skriptove za "obradu" sajtova koje vi želite. Ime ekstenzije je [Greasemonkey](http://greasemonkey.mozdev.org), što je u prevodu otprilike sleng izraz za automehaničara. Procedura je sledeća: instalirate Greasemonkey i nakon toga instalirate skriptu za pojedinačan sajt ili grupu sajtova (u skripti se navodi regularni izraz koji određuje na kojim će se URL-ovima skripta "paliti", a na kojima ne). Skripta zatim radi automatski - kad pristupite određenom sajtu parsira njegov sadržaj i adekvatno reaguje - premešta i sakriva elemente, dovlači sadržaj sa eksternih lokacija (uzgred, [AJAX](http://www.radionica.co.yu/index.php?id=P131) endžin je u pozadini) i vaš omiljeni sajt može izgledati potpuno drugačije.

Na Internetu se već može naći [pregršt skriptova](http://dunck.us/collab/GreaseMonkeyUserScriptsSpecific) najrazličitije namene za Greasemonkey. A i samo njihovo pisanje nije nikakva mudrost, koristi se običan JavaScript. Ako ste familijarni sa JavaScriptom i imate vremena, preporučujem da zasučete rukave i počnete sa konstruktivnim "hakovanjem". Imate na raspolaganju čak i [online knjigu](http://diveintogreasemonkey.org) o razvoju za Greasemonkey!

