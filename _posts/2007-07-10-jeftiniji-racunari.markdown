---
layout: post
title: Jeftiniji računari
date: '2007-07-10 21:42:53 +0200'
mt_id: 217
post_id: 217
author: mileusna
---
Ministrastvo finansija je konačno donelo [pravilnik](http://www.mfin.sr.gov.yu/html/modules.php?op=modload&name=Subjects&file=index&req=viewpage&pageid=1895) kojim se utvrđuje koje će se sve računarske komponente oporezivati po PDV stopi od 8%. Ukratko, ceo računar, kućište i sve komponente koje se ugrađuju u kućište, tastatura, miš i monitori oporezivaće se po stopi od 8%. Nebitno je da li npr. procesor kupujete u sklopu računara ili posebno, PDV je 8%. Zvučnici, skeneri, eksterni hard diskovi i ostale periferije oporezivaće se i dalje po stopi od 18%.

Ono što ovde ne piše je da će monitori sa DVI ulazom izgleda i dalje biti oporezivani sa 18% jer se mogu podvesti i pod TV prijemnike (?!). Ako je verovati [ovdašnjim distributerima](http://www.benchmark.co.yu/forum/showthread.php?t=121596), ovi monitori se već sada carine po višoj carinskoj stopi, pa će i razlika u PDV-u dodatno produbiti cenovni jaz između ovih monitora i onih koji imaju samo VGA ulaz.

Elem, videćemo da li će smanjenje poreske stope imati neki uticaj na "opismenjavanje" naroda, što je valjda i glavni cilj svega ovoga. Lično bih voleo da vidim neku akciju sa ukidanjem PDV-a na broadband Internet što bi po meni proizvelo mnogo jači efekat i na privredu i na stanovništvo. No, za Internet vam je neophodan računar, pa ni ovo nije loš početak.

**Update:** [Današnja štampa o smanjenju PDV-a](http://www.naslovi.net/tema/44922).

**Update:** _Smanjenje PDV-a za monitore sa DVI konektorom  
Na osnovu mišljenja Ministarstva finansija Srbije br. 413-00-01043/2007-04 i na osnovu spiska robe koja se oporezuje po stopi PDV-a od 8% koje je objavila Uprava carina za monitore sa DVI konektorima obračunava se PDV po stopi od 8%_    
Izvor: [Eurolink](http://www.eurolink.co.yu) 10.08.2007

