---
layout: post
title: Otkud ja ovde
date: '2007-01-05 15:37:29 +0100'
mt_id: 193
post_id: 193
author: jablan
---
Ljude je interesovalo, a možda nije loše napisati ni kao dnevničku zabelešku, dok i sam nisam zaboravio, kako sam došao u Prag...

Pre koji mesec, sad već možda i pola godine, na ES forum je ostavio oglas Nikola, koji već radi [ovde u firmi](http://www.monstertechnologies.cz/). Iskren da budem, nisam se trudio da jurim posao u inostranstvu, javio sam mu se i poslao CV više iz radoznalosti i avanturizma nego iz čvrste rešenosti da napustim zemlju. Odslužio sam vojsku, imao sam pristojan posao, stambeno sam bio obezbeđen itd.

Nikola je prosledio moj mejl dalje u firmu i dobio sam telefonski poziv prvo od administracije, da ugovorimo vreme za telefonski intervju sa potencijalnim šefom. S obzirom da sam u to vreme radio, nije bilo zgodno da to bude u radno vreme, pa je bilo malo problema dok smo se usaglasili oko termina. Evo već ne mogu tačno da se setim, ne znam da li pre ili posle tog intervjua, dobio sam na mejl zadatak koji je trebalo da rešim i pošaljem im nazad. Zadatak se sastojao iz jednostavne ASP.NET aplikacije, ne mogu da se setim detalja, ali sigurno je podrazumevao rad sa bazom itd. Uradio sam zadatak najbolje što sam mogao za par sati (koristio nasleđivanje, korisničke kontrole, interfejse, ali ništa usiljeno, vrlo elegantno se uklopilo u zadatu temu) i poslao im nazad.

Intervju je bio prilično naporan, s obzirom da nisam navikao da sat vremena pričam telefonom engleski (komunikacija u prethodnoj firmi jeste bila na engleskom, ali mejlovima uglavnom). Ne znam kakav sam utisak ostavio na tog čoveka, ali na kraju nisam završio kod njega.

Neko vreme posle toga dobio sam još jedan poziv od administracije, takođe da ugovorimo vreme telefonskog intervjua, ali ovaj put sa drugim čovekom. On je izrazio želju da me intervjuiše ceo tim (conference call) pa je i tu bilo problema da se nađemo... Sve u svemu, još jedan razgovor telefonom od sat vremena, ovaj put sa četvoricom ljudi. U njemu je bilo prvo tehničkih pitanja, ali je posle tog formalnog dela preraslo u prijateljski chat... ;) Čini mi se da sam ostavio prilično dobar utisak na ekipu.

Istog tog dana sam i dao svoj predlog što se plate tiče, oni su odgovorili vrlo bliskom ponudom i praktično tog dana sam primljen.

Dalja procedura odvijala se prilično uigrano, s obzirom da je u pitanju firma sa dosta stranaca. Postoji devojka koja se stara isključivo o imigracionim pitanjima, dobio sam uputstva šta treba da pribavim od papira i kako će teći hronologija oko viza... Postupak je spor i komplikovan, ali uigran i obično izvestan. I eto, posle par meseci administrativnih zavrzlama, evo me u Pragu... ;)

PS. Ako neko od čitalaca radionice ima želju da konkuriše u istoj firmi, neka me kontaktira, postoji bonus koji ja dobijem za svaku "žrtvu" koju dovučem... ;) Naravno, samo ozbiljni kandidati, cimanje stop! ;)

