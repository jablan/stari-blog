---
layout: post
title: Javni servis pao na popravnom
date: '2006-03-11 15:21:43 +0100'
mt_id: 166
post_id: 166
author: mileusna
---
"Buva" o hapšenju Ratka Mladića kao i smrt Slobodana Miloševića su vesti koje su izazvale ogromno interesovanje građana i samim tim informativne sajtove stavile na veliki test. U slučaju Ratka Mladića primetno je bilo da je pristup sajtu [B92](http://www.b92.net) značajno usporio, što, uzimajući u obzir njihovu veliku popularnost i ne čudi. Nakon nekoliko sati, sajt je poprimio malo "siromašniji" izgled što je izgleda rasteretilo server i sve je radilo besprekorno (do tad se već i znalo da je u pitanju samo buva). Trenutno nisam primetio probleme zbog vesti o smrti Slobodana Miloševića, što dokazuje da se B92 uspeštno nosi sa ovakvim situacijama.

No pravi razlog mog posta je naš javni servis, [RTS](http://www.rts.co.yu), koji ima daleko manje poseta od sajta B92.net. Dok je Ratko Mladić "hapšen" servis je bio u totalnom rasulu, nijedna stranica se nije mogla učitati a neretko su se na ekranu pojavljivale sistemske greške koje su jasno pokazivale da sajt RTS-a radi na Access bazi podataka te i ne čudi ovakav kolaps.

Verovatno iz straha da se ovakva situacija ne ponovi, danas je kompletan sajt RTS-a zamenjen samo jednom statičnom stranicom na kojoj se nalaze sve vesti vezane za smrt bivšeg predsednika SRJ. čak ako vas zanima neka vest iz arhive ili možda TV program, ove informacije nećete naći na sajtu jer su sve stranice sklonjene i bilo koji URL vratiće vam grešku 404. Mogli su bar i tu staviti info da su stranice privremeno onemogućene. Šta se još danas dogodilo u zemlji i svetu osim što je preminuo Slobodan Milošević? Gledajući sajt RTS-a, po svemu sudeći, ništa... Sve deluje neprofesionalno, amaterski i krajnje je nedopustivo za jednu nacionalnu kuću.

Nadam se da će neki procenat harača zvanog "TV pretplata" biti iskorišćen i za unapređenje RTS sajta, jer kao sajt državne televizije a od uskoro i javnog servisa, ova Internet lokacija ima veliki uticaj na razvoj domaćeg Interneta.

