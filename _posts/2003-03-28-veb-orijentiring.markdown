---
layout: post
title: Veb orijentiring
date: '2003-03-28 19:03:48 +0100'
mt_id: 23
post_id: 23
author: jablan
---
Tamo negde, do početka devedesetih, među omladinom je bilo popularno biti [izviđač](http://www.sis.org.yu/srpski/index.htm "Savez izviđača Srbije"). Jedna od akivnosti kojima se izviđači bave je tzv. "orijentacioni kros" ili, u skorije vreme, " [orijentiring](http://www.orijentiring.org.yu/sr/main.htm "Više o orijentiringu na orijentiring sajtu Srbije")" (valjda zvuči više cool). Iako se nikad nisam bavio dotičnim sportom, pretpostavljam da je zanimljivo, pored toga što je zdravo.

E sad, s obzirom da je današnju gradsku omladinu teško isterati na čist vazduh, i deca sve više vremena provode pred ekranom, palo mi je na pamet da se slična igra organizuje, umesto po šumama i gorama naše domovine, u cyber prostoru popularnijem pod nazivom Internet. Elem, na određene veb lokacije bili bi postavljeni određeni podaci (ili bi se koristili već postojeći podaci). Zadatak takmičara bi bio da, uz pomoć svih veb blagodati koje su na raspolaganju (linkovanje, pretraživači), za što kraće vreme pronađe traženu informaciju.

Naravno, pravila igre tek treba kreirati i razraditi, ali to bi bila poenta. Nema ustajanja iz fotelje, sve je online. Plus, spretno korišćenje net-a i pretraživača je i inače korisno. Šta kažete?

