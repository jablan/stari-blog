---
layout: post
title: Outsourcing/Offshoring
date: '2004-03-10 09:14:32 +0100'
mt_id: 70
post_id: 70
author: mileusna
---
U poslednje vreme sve više svog vremena fokusiram na outsourcing pa tako i nailazim na zanimljive diskusije na tu temu. Na sajtu [Joel On Software](http://www.joelonsoftware.com) možete naći dugačku [diskusiju](http://discuss.fogcreek.com/newyork/default.asp?cmd=show&ixPost=2160&ixReplies=17) o prednostima i manama outsourcinga. Većina učesnika u diskusiji je iz SAD-a pa je razumljivo da većina iznosi mane i loša iskustva uglavnom sa Indijskim kompanijama. Poneki glas razuma sasvim normalno primeti da primeri lošeg kodiranja i vođenja projekta nisu vezani samo za outsourcing, već je to uvek slučaj kada angažujete pogrešne ljude. Ako su iskustva sa outsourcingom tako loša, onda nema ni potrebe za panikom jer će izvozu poslova u Indiju i druge zemlje ubrzo doći kraj.

Međutim sigurno je da se trend outsourcinga nastavlja, da princip evoluira i leči svoje dečije bolesti koje su bile posledica loše komunikacije u vođenju projekata. Britanski sindikati već [zahtevaju](http://www.theregister.co.uk/content/7/36125.html) od svoje vlade da donese određene zakonske regulative kada je offshoring u pitanju, a koje će definisati prava zaposlenih u slučaju da im posao 'ode za Indiju'.

Poznato je da kod nas postoji dosta malih i srednjih firmi, kao i pojedinaca koje se bave nekim vidom outsourcinga. Turbulencija utiče na to da ima i onih firmi koje su se ugasile. Postoje neki pokušaji da se ovaj vid industrije dodatno podstakne u našoj zemlji kao što je [okrugli sto koji je odbor Udruženja informatičke delatnosti Privredne komore Srbije sazvao na temu "Kako podsticati razvoj industrije softvera"](http://www.ekonomist.co.yu/magazin/ebit/27/por/por1.htm). Međutim kao i za bilo koji vid poslovanja kod nas, po meni najveće prepreke su administracija i gubljenje vremena i para u vođenju firme, taksama, porezima, platama... U svakom slučaju, za outsourcing vam je za početak potreban klijent, pa krenite odatle, a osnivanje firme ostavite za kasnije, što je i zaključak većine učesnika jedne male diskusije po sličnom pitanju na [Elite Security forumu](http://www.elitesecurity.org/tema/43236).

Nemojte se rasplakati nad sudbinom nezaposlenih u razvijenim zemljama. Nakon gubitka posla jedan nezadovoljni Amerikanac pokrenuo je proizvodnju majica sa natpisom ["My job went to India and all I got was this lousy t-shirt"](http://www.theregister.co.uk/content/28/36115.html) i veoma brzo je sebi obezbedio veću zaradu nego što je imao na poslu sa koga je otpušten. S obzirom da se ciljna grupa ovog konfekcijskog proizvoda u SAD svakog dana sve više uvećava (sve više poslova ide za Indiju), prognoziram mu lepu budućnost.

