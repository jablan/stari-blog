---
layout: post
title: U utrobi čudovišta
date: '2007-01-19 16:58:34 +0100'
mt_id: 194
post_id: 194
author: jablan
---
Ok, probaću da napišem nešto u firmi u kojoj sam se našao. Mesec dana bio bi i više nego dovoljan za bilo koju malu ili srednju IT firmu. S obzirom da je Monster stvarno čudovišno veliki (više od 300 ljudi samo u Pragu), ne mogu da garantujem da se moji utisci neće vremenom menjati.

Kao prvo radni uslovi: s obzirom da je firma prepuna ljudi sa svih strana sveta, veliki deo njih je iz zapadne Evrope, ima i Amerikanaca, nema logike postavljati pitanja tipična za srpsko poslovanje: da li smo prijavljeni i na koji iznos. Ovde se podrazumeva da samo kriminalci krše zakon i vrlo često ljudi ne ukapiraju iz prve neko pitanje koje je u našim krajevima sasvim normalno.

Radno vreme je surovo, američko: radi se od pola 10 do pola 7 sa sat vremena pauze. Naravno, sve je stvar dogovora sa šefovima i u krajnjoj liniji je isključivo bitno da se odradi posao i da se ne zabušava previše. Vremena dolaska i odlaska se nigde ne beleže. Firma čini sve kako bi boravak učinila što ugodnijim, ne postoji kodeks ponašanja i oblačenja, neki okolo idu bosi; na raspolaganju je kuhinja, frižider, kafe i čajevi, sokići, bilijar, stoni tenis. Dozvoljeno je instaliranje i igranje igrica (naravno, legalnih), gledanje filmova. Ne toleriše se samo pornografija i p2p. Prostorije su na raspolaganju 24/7.

Atmosfera je ok, mada neuporediva sa atmosferom u srpskoj firmi. Nema prozivanja, zevzečenja, dovikivanja s kraja na kraj kancelarije, nema slušanja muzike na zvučnicima, što mi, iskreno, fali. Ljudi su generalno hladniji i socijalni život se po pravilu odvija van posla.

Ja radim u malom timu, šef je tu, ali je njegova šefica u USA. Svi su mlađi ljudi, između 25 i 35 godina. Stručnost članova varira, ali obično su oni koji nisu jači tehnički, jači u komunikaciji. Tim je pomalo specifičan pošto ne postoji projekat za koji smo vezani. Naš zadatak se načelno svodi na pravljenje interfejsa između naših sistema i specifičnih sistema klijenata. Banalno govoreći, radimo na tome da korisnici svojim informacionim sistemima mogu nekako pristupati našoj bazi poslova i rezimea.

Radi se mahom u .NET-u, ali u zavisnosti od sistema sa kojima se vrši povezivanje, po potrebi se pišu i delovi sa drugim alatima i platformama. Dobar deo posla se svodi na komunikaciju sa IT osobljem iz klijentskih firmi, dogovaranjem kako bi se rešio ovaj ili onaj problem itd.

Proces isporuke proizvoda i testiranje je vrlo striktno, s obzirom na veličinu firme. Sav kôd se drži u skladištu ( [Perforce](http://www.perforce.com/)), postoje posebne procedure za prijavljivanje promena na bazi podataka itd.

Što se života u Češkoj tiče, dosad imam samo najbolje reči... Zemlja je sređena, ljudi su prijatni i kulturni, gradski prevoz savršen, pivo najbolje na svetu, žene vrlo lepe, cene generalno možda nešto [više nego kod nas](http://www.expats.cz/prague/article/prague-relocation/cost-of-living/), plate otprilike duplo veće.

Ako sam nešto zaboravio, pitajte.

