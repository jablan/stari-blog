---
layout: post
title: Telekom ADSL
date: '2006-09-21 15:24:48 +0200'
mt_id: 186
post_id: 186
author: mileusna
---
Skoro deset meseci je prošlo od kada su se čule [prve najave](http://www.radionica.co.yu/comments.php?id=P150_0_1_0_C) da bi Telekom mogao da počne da se bavi maloprodajom ADSL priključaka, da bi juče stiglo i zvanično saopštenje ( [Bench-Market](http://www.bench-market.com/article.php?sid=11616), [B92](http://www.b92.net/srbija2020/tema.php?id=62&nav_id=212501)) da će od oktobra započeti prodaja Telekom ADSL-a. Ne pominje se nigde da li će prodaja krenuti i po gradovima u kojima do sada nije bilo ADSL priključaka ali predpostavljam da hoće. Takođe, uz ADSL moći ćete da kupite i ComTrade računar koji ćete plaćati u ratama preko računa za telefon (!?).

Kratkoročno gledano, ovo je dobra vest jer će zahvaljujući svom monopolu, jakom marketingu, brošurom uz svaki telefonski račun, kao verovatno i većim raspoloživim kapacitetima od onoga što je do sada nuđeno provajderima, Telekom verovatno brzo prodati značajniji broj priključaka.

No, na duže staze gledano, ovo samo produbljuje jaz između Telekoma i Internet provajdera i učvršćuje Telekomov monopol na fiksnu telefoniju i Internet veze. Uspostavljanje zdrave konkurencije u sferi fiksne telefonije i Internet usluga sigurno je jedini način da se približimo Evropi kako po broju brzih Internet konekcija, tako i po njihovoj brzini i ceni. Do sličnog zaključka došlo se i na [okruglom stolu o sektoru telekomunikacija](http://www.novosti.co.yu/code/navigate.php?Id=5&status=jedna&vest=94172&datum=2006-09-21) u beogradskom Medija centru.

