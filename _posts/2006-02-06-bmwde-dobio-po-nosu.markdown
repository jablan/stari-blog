---
layout: post
title: BMW.de dobio po nosu
date: '2006-02-06 17:10:21 +0100'
mt_id: 159
post_id: 159
author: mileusna
---
[Google](http://google.com) je nedavno izbacio sajt [bmw.de](http://www.bmw.de) iz svog indeksa ( [BBC](http://news.bbc.co.uk/2/hi/technology/4685750.stm)). Ispostavilo se da je automobilski gigant na svome sajtu koristio JavaScript redirekcije kako bi pretraživačkim robotima prikazao drugačiji sadržaj od onog koji bi se prikazao posetiocima. Osnovna stranica koja bi se učitala sadržala bi sadržaj bogat ključnim rečima. Poznato je da (barem do sada) pretraživački roboti nisu prepoznavali i izvršavali JavaScript, pa bi robot indeksirao ovakav sadržaj, bogat ključnim rečima. No, pravog posetioca bi njegov browser putem JavaScripta preusmerio na potpuno drugačiju stranicu.

[Matt Cutts](http://www.mattcutts.com/blog/) nam u svom [postu](http://www.mattcutts.com/blog/ramping-up-on-international-webspam/) prikazuje primer kakvu stranicu dobija pretraživač a kakvu posetilac sajta. Zanimljivo je da je stranicu koju autor navodi u primeru BMW već uklonio sa sajta što znači da se već radi na prepravljanju uočenih nepravilnosti. Mehanizme da se prepoznaju ovakve obmane Google poseduje od ranije, ali se sada više pažnje posvećuje domenima koji nisu sa Engleskog govornog područja, te će ista sudbina uskoro zadesiti i [ricoh.de](http://www.ricoh.de/).

Kao što vidite, Google ne preza da iz indeksa izbaci i jedno veliko ime kakvo je BMW. Ostaje da se u okviru BMW-a pronađe krivac za ovu blamažu jer zaista mi nije jasno zašto je ova kompanija posegla za ovakvim jeftinim trikovima kada imaju brend koji je deset puta stariji, a možda isto toliko i poznatiji od Googla i kada je i sam naziv domena bmw.de dovoljan razlog da ga posetite.

**Update:** Posle samo tri dana BMW.de je vrаćen u indeks. I dok ljudi iz BMW-a smatraju da je Google mogao da ih o svemu obavesti bez velike buke i izbacivanja iz indeksa, veliki broj webmastera optužuje Goolge da "malim" webmasterima ne pruža ovakve privilegije, da svima uredno objasni zbog čega su izbačeni iz indeksa i da ih ponovo uključi u indeks samo par dana nakon što su propusti ispravljeni. Opširnije u komentarima na [Matt Cutts blogu](http://www.mattcutts.com/blog/recent-reinclusions/).

