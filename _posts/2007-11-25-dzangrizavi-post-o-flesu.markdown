---
layout: post
title: Džangrizavi post o Flešu
date: '2007-11-25 12:36:07 +0100'
mt_id: 226
post_id: 226
author: jablan
---
Poslednjih godinu-dve postaje aktuelna priča o "sledećoj velikoj stvari" na vebu - RIA, odnosno bogate Internet aplikacije i platforme koje ih nude: [Flex](http://www.adobe.com/products/flex/) i [Silverlight](http://silverlight.net/). Ja nemam neki stav o svemu tome, izvesno je da se veb aplikacije teško mogu zadržati na HTML platformi i dobro je da je u opticaju nekoliko različitih igrača (nažalost, kvalitet obično nikada ne igra odlučujuću ulogu u borbama ovog tipa).

No, ono o čemu sam hteo da pišem nije budućnost, već sadašnjost i stari poznati smarač - Fleš. Naime, kod kuće radim na laptopu kome se, čim se procesor malko više optereti, pali ventilator. Budući da sam (po nekima i patološki) štedljiv, a uz to i environmentalista, izuzetno me nervira rasipanje strujom do poslednjeg bačenog vata.

Svako malo primećujem kako određene veb stranice pale ventilator na laptopu. Iako razlog može biti i JavaScript, pa čak i statični dizajn, ako se štedro koristi providnost na primer, obično su uzrok Fleš reklame, mrdalice koje su odlučile da, pored što odvlače pažnju od korisnog sadržaja na sajtu, odvuku i koji vat utrošene struje pride. I ne samo to, neretko se dešava da takvi baneri primetno uspore rad sa pregledačem, pa i ostatkom sistema.

Dakle, jedan apel veb oglašivačima: pre nego što platite dizajneru napravljeni Fleš baner, proverite kako se dotični baner odnosi: vizuelno prema ostatku stranica na kojima planirate da se reklamirate, ali i prema procesoru vašeg računara. Inače, vrlo lako se može desiti da vaša reklama ostane u nekom ad-blockeru. Takođe, vlasnici sajtova treba da biraju reklame kojima omogućavaju prisustvo: nije samo vizualni imidž nešto o čemu treba voditi računa.

