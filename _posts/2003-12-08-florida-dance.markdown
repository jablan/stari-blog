---
layout: post
title: Florida Dance
date: '2003-12-08 15:10:00 +0100'
mt_id: 49
post_id: 49
author: mileusna
---
Google Dance je u žargonu izraz za pojavu koja se dešava na Google-u jednom mesečno, u vreme kada se vrši ažuriranje indeksa. "Dance" je tu zato što se često dešava da sajtovi idu gore dole prilikom rangiranja dok se indeksi u potpunosti ne usklade i vaš sajt se ne ustali na određenoj poziciji. Ako su inženjeri Google-a u međuvremenu promenili i nešto u algoritmu rangiranja, onda "veselju" nikad kraja jer promene u rangiranju mogu biti pogubne za vaš sajt, ali i povoljne. Webmasteri ovakim radikalnim promenama dodeljuju čak i imena slična imenima uragana koji s vremena na vreme naprave haos na obalama SAD.

Trenutni "dance" je prozvan Florida i u direktnoj je vezi sa mojim prethodnim prilogom. Najuticajniji sajtovi koji se bave pretraživačima ističu da su, nakon poslednjeg ažuriranja indeksa, komercijalni sajtovi u globalu znatno pali u rangiranju po ključnim rečima. Sve "žrtve" kao i dosta analitičara ovo dovodi u vezu sa željom Google-a da se vlasnici sajtova, zbog nemogućnosti da budu rangirani visoko, opredele za plaćene Google listinge. Opipljivi dokazi ne postoje, za sada su tu samo primeri iz prakse kao i neke teorije. [Scroogle.org](http://www.scroogle.org) je sajt koji tvrdi da se može [dokazati](http://www.scroogle.org/fiasco.html) da Google primenjuje filter nad komercijalnim sajtovima, kao i da je uz određenu kombinaciju ključnih reči moguće videti i kako izgleda rangiranje po starom algoritmu, bez filtera. Ukoliko ovih dana posetite [Alexa](http://www.alexa.com) servis za praćenje Internet saobraćaja, već na prvoj strani primetićete da sajt Scroogle.org ovih dana beleži neslućenu popularnost.

Da li Google po određenim ključnim rečima određuje da li je vaš sajt komercijalan ili ne? Linkova na ovu temu ovih dana na Internetu je zaista mnogo, pa umesto nabrajanja, uputiću vas na [SearchEngineWatch](http://www.searchenginewatch.com/searchday/article.php/3285661) koji ovoj temi posvećuje ogromnu pažnju, a prati i pisanja drugih o nastalom problemu.

