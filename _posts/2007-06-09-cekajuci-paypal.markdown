---
layout: post
title: "Čekajući PayPal..."
date: '2007-06-09 23:28:43 +0200'
mt_id: 211
post_id: 211
author: mileusna
---
Ovaj zapis ima isti naslov kao i zapis na blogu [Dejana Bizingera](http://blog.b92.net/text/81/%C4%8Cekaju%C4%87i%20Paypal/) jer sam se našao u identičnom problemu kao i on. Hteo sam da svoj flickr account prebacim na Pro verziju, ali ne lezi vraže, flickr kao payment provajder koristi PayPal koji Srbiju ne lista ni pod razno. Iako u [Flickr FAQ](http://www.flickr.com/help/payments/) pominju opcije _"Don't Have a PayPal Account?"_ and _"Have a PayPal Account?"_ na kraju, koliko ja vidim, sve se svodi na to da oni koji nemaju PayPal account moraju da ga otvore, makar plaćali i direktno kreditnom karticom.

PayPal na žalost nije jedini servis koji Srbiju nema u svojoj ponuđenoj listi. S obzirom da se na istim tim listama nalaze Iran, Avganistan i mnoge druge zemlje koje su "pretnja" SAD-u, ne verujem da je u pitanju politička odluka, već jednostavno neažurnost i neobaveštenost kolega preko bare. Na većini lista gde nema Srbije obično nema ni Crne Gore dok se Bosna i Makedonija već svuda mogu naći izlistane što potvrđuje moju teoriju. Ok, skontali su da Jugoslavije više nema i nju ćete sve ređe sretati na sign-up formama, ali sada je potrebno malo vremena da ukapiraju da su se tu stvorile još neke nove zemlje. Iako mi za sebe mislimo da smo neki važan svetski faktor, to na žalost nije tako, pa ovom našem gorućem problemu sa sign-up formama PayPal i ostali servisi ne pridaju tako veliki prioritet.

Ovo nelistanje Srbije često stvara probleme, ali ne mogu da se ljutim na amera kad i nama samima treba X godina da shvatimo da živimo u nekoj drugoj državi. Pre par meseci hteo sam da produžim vozačku dozvolu. Službenik na šalteru mi reče da ne mogu da produžim postojeću pošto nosi oznaku YU već da moram da izvadim novu. Prosto me iznenadi ta ažurnost u promeni oznaka na vozačkim dozvolama kada znam da na svim ostalim dokumentima većinom još stoji naziv Jugoslavija. Međutim, na novoj dozvoli je takođe stajala oznaka nepostojeće zemlje, SCG, srpska posla... U novembru moram da vadim novi pasoš. Na njemu će [opet stajati SR Jugoslavija](http://www.blic.co.yu/drustvo.php?id=5554). Ukoliko malo bolje pogledate dokumenta koja vadite u opštinama ili sličnim drzavnim instititucijama neretko ćete primetiti da se na pečatima nalaze i stari grbovi SRFJ ili Soc. Rep. Srbije sa sve bakljama. Kako onda očekivati da neki tamo Ameri ukapiraju da se na Balkanu od nedavno pojavila jedna nova država pod nazivom Srbija.

