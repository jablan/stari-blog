---
layout: post
title: Piksel po piksel...
date: '2006-01-04 10:20:39 +0100'
mt_id: 152
post_id: 152
author: jablan
---
Izgleda da doba lake zarade na Internetu još nije gotovo... Mlađahni Britanac, smišljajući način da finansira studije, došao je na ideju da ponudi oglasni prostor na svom sajtu. I? Samo to... Ništa osim oglasnog prostora, nikakav sadržaj. I sama ta bizarna činjenica učinila je da dečko sa svojim sajtom doživi ogromnu popularnost na netu i pomogne mu u prodaji.

čovek je zacrtao da hoće milion dolara, rezervisao milion piksela i svaki piksel prodaje za po dolar (uz ograničenje da je najmanji blok koji se može kupiti 10x10, tj. 100 piksela). Za manje od pola godine, uspeo je da proda sav oglasni prostor, od svog sajta napravi [šareni bilbord](http://www.milliondollarhomepage.com/) sa stotinama oglasa, a od sebe napravi milionera.

Sam sajt je, kao što je dečko i predvideo, svojevrsna vremenska kapsula današnjeg internet tržišta, tu se zaista mogu videti svakojaki oglasi, od onih za [velike medijske kuće](http://www.timesonline.co.uk), preko uobičajenih za prodavnice pornografije i erotske farmaceutike, pa do bizarnih - poput [ovog](http://www.razorba.com/default.asp) za prodavanje pomagala koje muškarcima omogućava da brijaju dlake sa leđa...

Dosetljivom momku želim da zarađene pare potroši na pametniji način nego oglašivači na njegovom sajtu, a svim čitaocima radionice želim sve najbolje u novoj 2006. godini!

