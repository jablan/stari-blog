---
layout: post
title: Nojevi i reset tasteri
date: '2003-05-08 12:39:36 +0200'
mt_id: 28
post_id: 28
author: jablan
---
[Nojevi](http://dictionary.reference.com/search?q=ostrich) su, sem po tome što su jedne od najvećih vrsta ptica, i po tome što u poslednje vreme i u našim krajevima postaju popularne i isplative za gajenje, poznate i po tome što imaju jednu zanimljivu osobinu: u slučaju da dođu u situaciju koja im se ne sviđa, problem "rešavaju" tako što zavuku glavu u pesak.

U humanoj psihologiji postoji tzv. "kompleks noja", to jest način "rešavanja" problema njegovim ignorisanjem. "Ako se pravimo da problem ne postoji, njega neće ni biti". Pitate se kakve sve to ima veze sa bilo čim? Pa evo: primetio sam u poslednje vreme da se računari (pogotovu brand-name, ali i "žutaći") prave bez reset tastera. Izgleda da su i proizvođači hardvera počeli da pate od kompleksa noja. Izgleda se nadaju da će poboljšati stabilnost svog hardvera tako što će sa njega skinuti reset taster (koji se obično koristi kad se mašina zaglavi).

Iako mislim da bi reset tasteri trebalo da budu diskretni i ne baš tako lako dostupni (u firmi smo bili prinuđeni da selotejpom lepimo plastične zapušače preko njih jer se često dešavalo da ih nehotično zakačimo nogom ili stolicom), nikako ih ne bi trebalo izbacivati sa kućišta. Dobro se sećam vremena kad su bile popularne riskantne akcije tipa "ugradite reset taster na svoj Spectrum / Commodore", koje su podrazumevale pristojnu veštinu baratanja lemilicom i kalajem i čiji je ishod često bivao slanje računara u silicijumska nebesa. Ušteda od par centi (da ne kažem feninga) po kućištu nikako ne sme biti opravdanje za ponavljanje starog, dobrog, "lemilicu u jednu, bibliju u drugu ruku" vremena.

